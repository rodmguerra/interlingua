<!DOCTYPE html>
<html lang="ia">
<head>
	<meta charset="UTF-8">
	<meta name="viewport" content="width=device-width">
	<link href="https://fonts.googleapis.com/css2?family=Quicksand&family=Rokkitt:wght@300&display=swap" rel="stylesheet">
	<link href="https://fonts.googleapis.com/css2?family=Roboto+Slab&display=swap" rel="stylesheet">
	<link href="https://fonts.googleapis.com/css2?family=Source+Sans+Pro&display=swap" rel="stylesheet">
	<link rel="stylesheet" href="../style/reset.css">
	<link rel="stylesheet" type="text/css" href="../style/style.css">
	<title>Le Biblia e le calefaction - rodmguerra@interlingua</title>
	
	<meta property="og:locale" content="ia">
	<meta property="og:url" content="https://rodmguerra.github.io/interlingua/textos/le-biblia-e-le-calefaction.html">
	<meta property="og:url" content="https://rodmguerra.github.io/interlingua/textos/le-biblia-e-le-calefaction.html">
	<meta property="og:title" content="Le Biblia e le calefaction.">
	<meta property="og:site_name" content="rodmguerra@interlingua">
	<meta property="og:description" content="Desde le prime vice que io audiva le tango Cambalache, de Enrique Santos Discépolo, io ha devenite">
	<meta property="og:image" content="https://rodmguerra.github.io/interlingua/image/le-biblia-e-le-calefaction.jpg">
	<meta property="og:image:type" content="image/jpeg">
	<meta property="og:image:width" content="640">
	<meta property="og:image:height" content="557">
</head>

<body>
	<header>
		<h1>rodmguerra <em>@interlingua</em></h1>
		<nav>
			<ul>
				<li><a href="../index.html">initio</a></li>
				<li><a href="../projectos.html">projectos</a></li>
				<li><a href="../textos.html">textos</a></li>
			</ul>
		</nav>
	</header>
	<main>
		<section class="paper">
			<div class="summary">
				<h2>Le Biblia e le calefaction</h2>
				<ul class="info">
					<li>Rodrigo Mallmann Guerra, le 10 de julio de 2020</li> 
				</ul>
			</div>
			<div class="content justified">
				<div class="float-right-small-video">
					<iframe width="100%" height="150" src="https://www.youtube.com/embed/CpqMpNtvTZk" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe></div>
				<p>
					Desde le prime vice que io audiva le tango Cambalache, de Enrique Santos Discépolo, io ha devenite obsedite per illo. Como un lyrica scribite in 1934 dice tanto super le dies actual? Illo ingressava mi cantiones preferite, illos que de tempore in tempore io me pone a audir e reaudir repetitemente.
				</p>
				<p>
					Le parola <i>cambalache</i>, que titula le cantion, se refere a ille botecas in le quales se compra e vende cosas usate, in interlingua se poterea traducer como <i>bric-à-brac</i>.  Discépolo ha vidite in le <i>cambalaches</i> le analogia perfecte pro le mundo in su torno. In illos se trova cosas commun e rar, in bon e mal stato, genuin e false, tote illos miscite in le mesme vitrina como si illos habeva le mesme valor.
				</p>

				<p>
					Le canto initia con un constatation impingente e premonitori <i>“Que el mundo fue y será una porquería, ya lo sé, en el 506 y en el 2000 también”</i> (<i>Que le mundo era e essera un porcheria, io ja lo sape, in le 506 e in le 2000 tamben</i>). Seque a iste versos un critica contundente, tanto facile a assimilar ancora que in lingua estranier e farcite de argots argentin. Il es espaventabile como se pote projectar perfectemente al tempores hodierne su indignation con le seculo XX. Como non notar in nostre retes social le phenomeno <i>“¡Todo es igual! ¡Nada es mejor! Lo mismo un burro que un gran profesor”</i> (<i>Toto es equal! Nihil es melior! Le mesme un asino que un grande professor</i>)? E como non rememorar le corruptiones del personas, in le quotidiano e supertoto in le politica quando se audi le versos <i>“El que no llora no mama. Y el que no afana es un gil”</i> (Ille qui non plora non se atetta. E ille qui non roba es un imbecille)?
				</p>

				<p>
					Mesmo comprendente sin grande difficultates le major parte del versos, mi mente se deteneva in le parte <i>“Igual que en la vidriera irrespetuosa de los cambalaches se ha mezclado la vida.”</i> (<i>Equalmente al vitrina irrespectuose del cambalaches se ha miscite le vita</i>), fin a aqui toto ben, isto es le synthese del cantion, ma illo seque <i>“Y herida por un sable sin remache ves llorar ĺa Biblia junto a un calefón”</i>. Ferite per un <i>sable sin remache</i>? Tu vide <i>le Biblia plorar juncte a un calefón</i>? Que vole dicer isto?
				</p>

				<p>
					Post alcun recerca io trovava le explication. In le initio del seculo XX le familias con melior conditiones economic in Buenos Aires comenciava a reimplaciar le vetule latrinas e installar cameras de banio in le casa, le plus luxuose de illos habeva un ducha e, pro caler le aqua, un apparato de calefaction, appellate <i>calefón</i> in espaniol.
				</p>

				<p>
					Non obstante, le papiro hygienic non era de bon mercato, ni tote le personas poteva pagar per illo, e multos debeva pro iste fin utilisar le papiro de jornal o altere typos de papiro, como illes plus setose que se usava pro inveloppar le fructos e verduras.
				</p>

				<p>
					Le Societate Biblic habeva (e ancora lo ha) le mission de diffunder le biblia protestante. E il sembla que multos in le epocha passava a acceptar gentilmente con plus frequentia iste biblias, que era offerite gratuitemente. Si tu arrivava al casa de iste nove fervente christianos, tu poterea pensar que les placeva leger le parola de Deo in le camera de banio.
				</p>

				<p>
					Ma regrettabilemente le Biblia era minus admirate per le qualitate de su texto que per le qualitate de su folios. Le Biblia era placite al latere del WC e vicin a illo, pro illes qui lo habeva, un <i>calefón</i>. Tamben al latere del WC, il habeva un unco pro pender le papiro hygienic, que habeva le pompose nomine de <i>sable sin remache</i>. In manco de papiro hygienic, le <i>sable sin remache</i> ganiava un nove function, illo era usate pro eveller le folios del Biblia, cuje destination, ora tu ja lo sape.
				</p>

				<p>
					Mesmo pro un agnostico como io, il non es difficile condivider le sentimento de Discépolo. Un libro que ha tanto influentiate le historia e le cultura del humanitate deberea haber un destino plus nobile. Le Biblia que plora juncte al calefaction es symbolo de nostre societate, in le qual le superficialitate del forma es tanto o plus valorisate que le profunditate del contento.
				</p>
				<p>
			</div>
			<div class="content">
				<p class="note">
					Vide le <a href="cambalache.html">lyrica complete</a> del cantion Cambalache e su traduction in interlingua que es tamben in iste sito.
				</p>
			</div>
		</section>
	</main>
</body>
</html>

