<!DOCTYPE html>
<html lang="ia">
<head>
	<meta charset="UTF-8">
	<meta name="viewport" content="width=device-width">
	<link href="https://fonts.googleapis.com/css2?family=Quicksand&family=Rokkitt:wght@300&display=swap" rel="stylesheet">
	<link href="https://fonts.googleapis.com/css2?family=Roboto+Slab&display=swap" rel="stylesheet">
	<link href="https://fonts.googleapis.com/css2?family=Source+Sans+Pro&display=swap" rel="stylesheet">
	<link rel="stylesheet" href="../style/reset.css">
	<link rel="stylesheet" type="text/css" href="../style/style.css">
	<title>In fila pro le pan - rodmguerra@interlingua</title>
	
	<meta property="og:locale" content="ia">
	<meta property="og:url" content="https://rodmguerra.github.io/interlingua/textos/in-fila-pro-le-pan.html">
	<meta property="og:url" content="https://rodmguerra.github.io/interlingua/textos/in-fila-pro-le-pan.html">
	<meta property="og:title" content="In fila pro le pan.">
	<meta property="og:site_name" content="rodmguerra@interlingua">
	<meta property="og:description" content="Le nove vita quotidian in le capital mundial del coronavirus">
	<meta property="og:image" content="https://rodmguerra.github.io/interlingua/image/in-fila-pro-le-pan.jpg">
	<meta property="og:image:type" content="image/jpeg">
	<meta property="og:image:width" content="400">
	<meta property="og:image:height" content="300">
</head>

<body>
	<header>
		<h1>rodmguerra <em>@interlingua</em></h1>
		<nav>
			<ul>
				<li><a href="../index.html">initio</a></li>
				<li><a href="../projectos.html">projectos</a></li>
				<li><a href="../textos.html">textos</a></li>
			</ul>
		</nav>
	</header>
	<main>
		<section class="paper">
			<div class="summary">
				<h2>In fila pro le pan</h2>
				<ul class="info">
					<li>Antonio Scurati, le 24 de martio de 2020</li> 
					<li>Texto scribite al jornal italian <a href="https://www.corriere.it/esteri/20_marzo_24/coronavirus-come-cambia-milano-dolce-vita-che-dovra-scomparire-c0d045c8-6e10-11ea-9b88-27b94f5268fe.shtml" target="_blank">Corriere della Sera</a></li>	
					<li>Traductor: Rodrigo Mallmann Guerra, 2020</li>	
				</ul>
			</div>
			<div class="content justified">
				<img class="float-right-image" src="../image/in-fila-pro-le-pan.jpg" alt="Personas usante mascaras in fila sur le trottoir distantiate circa 1 metro le un del altere">
				<p>Como pote io convincer mi sposa que, mentre io reguarda trans le fenestra, io labora? — se demandava Joseph Conrad al principio del ultime seculo. Io, in vice, me demanda: como pote io explicar a mi filia que, quando io reguarda trans le fenestra, io vide le fin de un epocha? Le epocha in que illa ha nascite ma que non cognoscera, le epocha del plus longe e distracte periodo de pace e prosperitate gaudite per le historia del humanitate. Io vive a Milano, fin a heri le plus evolute, ric e brillante citate de Italia, un del plus desiderabiles del mundo. Le citate del moda, del design, del Expo. Le citate del aperitivo, que ha regalate al mundo le Negroni sbagliato e le happy hour e que hodie es le capital mundial del Covid-19, le capital local del region que per se sol conta trenta milles 		contagiones confirmate e tres milles mortos. Un taxa de letalitate de 10 per cento, le cassas impilate de ante le paviliones del hospitales, un pestilentia vaporose que papiliona super le pinnaculos de su Cathedral como super le citates maledicte del antique tragedias grec. Le sirenas del ambulantias ha devenite le banda sonor de nostre dies; nostre noctes es tormentate per homines adulte qui plora in le somno: "Que il ha, senti te ben?"; "Nihil, il es nihil, retorna a dormir". Milles de lor amicos, parentes, cognoscitos tusse fin a sputar sanguine, sol, foras de omne statistica e de qualcunque assistentia, in le lecto de lor studios mobilate per architectos de renomine.</p>

				<p>Si, in iste instante, io reguarda trans le fenestra, io vide un povre minimercato gerite con admirabile laboriositate per immigratos cingalese. Fin a heri illo era un singular anomalia in iste quartiero semicentral, e a su modo elegante, un nota dissonante. Hodie illo es un loco de pelegrinage. In fila pro le pan ante su vitrina denudate, io vide homines e feminas que fin a heri lo disdignava per esser disprovite de lor marca preferite de farina. Illes sta, sustenite per le disciplina del consternation, a un metro de distantia le un del altere, al mesme tempore menaciose e menaciate, con mascaras improvisate, retaliate de morsellos de texito con le quales, fin a heri, protegeva le plantas exotic de lor terrassas, gazas disfilate que pende de lor facies con le melancholia flaccide del retalios de un epocha finite.</p>
				
				<p>Io vide iste homines e iste feminas triste, incongrue a se mesme. Io les reguarda. Io ha nulle intention de diminuer les o derider les. Illes es homines e feminas adulte nonobstante supra le mascaras monstra le reguardo afflicte de pueros indigente. Illes ha arrivate del toto impreparate al appunctamento con le historia nonobstante, justo per iste motivo, illes es feminas e homines coragiose. Illes ha facite parte del pecietta de humanitate plus fortunate, protegite, longeve, melio vestite, nutrite e curate que habeva calcate le facie del terra e, ora, arrivate al cinquanta annos, illes es in fila pro le pan. Lor apprentissage del vita ha essite un longe apprentissage del irrealitate televisive. Illes habeva vinti annos quando ha spectate del salon de casa al prime guerra transmittite in directo al television del historia human, trenta quando ha essite bombardate transverso le schermos televisive per le terror mediatic, quaranta quando le odissea del damnatos del terra disbarcava al plagias de lor vacantias. Tote appunctamentos fatidic que non poteva non mancar. Le grande scenas de lor existentia se ha consumate in eventos mediatic, illes ha essite guerreros del salon, baniatores al plagias del migrantes, veteranos traumatisate per le vesperes transcurrite ante le tv. E ora illes es in fila pro le pan.</p>

				<p>Lor infantia ha essite un manga japonese, lor juvenessa un festa in piscina — recorda vos? Il era sempre sabbato vespere e se vadeva a un festa — lor etate adulte un tributo a un trinitate insulse e feroce: phrenesia del labor, ecstase del outlet, sublime del spa. Illes ha vivite ben, melio que quicunque altere, ma plus illes viveva e plus era inexperte del vita: jammais cognoscite le morsura del guerra, jammais disflorate per le sentimento tragic del existentia, jammais un interrogation super lor posto in le universo . E ora, a cinquanta annos, con le capillos ja blanc, le abdomine prolabente e le anxia que embarassa lor pulmones, illes es in fila pro le pan. Touristas compulsive, illes ha girate le mundo sin jammais exir de casa e ora lor casa signa pro illes le confinios del mundo; illes ha suffrite quasi solo drammas interior e ora le dramma del historia les catapulta sur le linea de foco de un pandemia global; illes ha le casa al mar e le mobiles de ultime generation nonobstante ora illes es in fila pro le pan; illes ha habite plus canes que filios e ora illes risca le vita pro portar lor pudeles a pissar.</p>

				<p>Io les reguarda trans le fenestra de mi studio mentre io scribe. Io les observa mentre le defunctos salta a quatro milles, mentre le abscissa del contagion cresce exponentialmente, mentre io retene le respiration pro non inhalar le aere del tempore. Io les reguarda e les commisera perque illes ha essite le generation plus fortunate del historia human ma, depost, les ha toccate viver le fin de lor mundo justo quando illes comenciava a devenir troppo vetule pro sperar un mundo veniente. Nonobstante illes debe facer lo, illes lo facera, io es secur. Illes debe imaginar le mundo que ha essite compellite a experimentar in iste dies: un mundo que se interroga super como educar le proprie filios, super como preservar un aere respirabile, super como prender cura de se mesme e del alteres. Hodie le jornales titula: resiste Milano! E Milano resiste. Io jecta un ultime reguardo trans le fenestra a mi coetaneos cinquantennari, a mi concitatanos milanese, a mi juvenes improvisatemente inveterate: quanto illes es grande e patetic con lor scarpas de cursor e lor mascaras cyrurgic! Io face pietate, io les comprende, io les compati. In pauc secundas io essera in fila insimul a illes.</p>
			</div>
		</section>
	</main>
</body>
</html>

